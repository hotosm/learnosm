---
layout: doc
title: Обробка зібраних даних
permalink: /uk/josm/editing-with-josm/
lang: uk
category: josm
---

Обробка зібраних даних
==================


Тепер ви знаєте про всі будівельні блоки, з яких складається процес створення мапи в OpenStreetMap. Ви можете дізнатись, як використовувати [GPS та Обхідні листки (Field Papers)](/uk/mobile-mapping/) для дослідження місцевості.

В цьому розділі ми знов повернемось до JOSM та ознайомимось з кількома новими концепціями, які не були розкриті раніше.

Шари JOSM
-----------
Якщо ви дійшли до цього місця, ви можливо помітили, що ми можемо додавати в JOSM різноманітні речі. Ми можемо завантажити дані OSM, додавати супутникові знімки Bing, завантажувати треки GPS та дорожні точки, а також використовувати Обхідні листки (Field Papers) — все, що показується у вікні мапи JOSM.

Можливо, ви також помітили, що кожного разу, коли ви додаєте щось нове в JOSM, на панелі Шарів (Layers), що знаходиться праворуч, з’являються нові елементи. В залежності від того, що у вас відкрито, ваша панель Шарів виглядатиме приблизно так:

![Layers panel][]

Кожен елемент з цього переліку представляє окреме джерело даних, відкритих у вікні мапи. В цьому прикладі, “Data Layer 1” — дані OpenStreetMap, з якими ми працюємо. “Field Papers” — шар, створений під час додавання Обхідних листків (Field Paper) в JOSM.

Якщо ви додасте супутникові знімки Bing, на панелі Шарів з’явиться новий елемент з назвою "Bing аерофотознімки" ("Bing Sat").

Ідею шарів іноді важко зрозуміти. Найкраще уявити, що кожен шар подібний до напівпрозорих аркушів паперу і вони лежать один на одному. Кожен аркуш містить певну інформацію і їх можна перекладати так, як вам треба.

Референсні шари, такі як супутникові знімки, треки GPS, Обхідні листки (Field Papers) часто називають “базовими”. Шар з даними OSM — шар даних з якими ви насправді працюєте.

-   Щоб перемістити шар, виділіть його на панелі Шарів та натисніть на стрілку вниз чи вгору.

![Layers up down][]

-   Щоб приховати шар, виділіть його мишею та натисніть кнопку Показати/Приховати:

![Layers show hide][]

-   Ви побачите, як шар який ви виділили зникне у вікні з мапою. Клацніть Показати/Приховати знов, щоб він з’явився.
-   Ви можете вилучити шар, виділивши його та натиснувши на кнопку вилучення:

![Layers delete][]

-   Нарешті, дуже важливо знати, що ви можете вносити зміни тільки до шару який є в JOSM активним. Якщо ви не можете редагувати мапу, можливо це через те, що ви не зробили потрібний шар активним. Більшість шарів, таких як: точки GPS, Обхідні листки (Field Papers) та супутникові знімки, не можуть бути зміненими. Редагувати можна тільки шар з даними з OpenStreetMap, який типово зветься “Data Layer 1”.
-   Для того, щоб зробити шар активним, виділіть його в панелі Шарів та натисніть кнопку Активувати (Activate):

![Layers activate][]


Використання даних GPS та Обхідних листків (Field Papers)
-------------------------------
В розділі [Використання GPS та Обхідних листків (Field Papers)](/uk/mobile-mapping/) можна дізнатись як збирати дані за допомогою GPS та Обхідних листків (Field Papers), та як завантажувати їх до шарів JOSM.

Після того, як ви закінчили дослідження місцевості за допомогою одного чи обох інструментів, вам все ще потрібно перетворити інформацію в цифровий вигляд для додавання її до OpenStreetMap.

Зробити це можна за допомогою дій, про які ви дізнались раніше — **завантаження, редагування, збереження**. Відмінність полягає в тому, що замість використання тільки супутникових знімків у вигляді базового шару, ви можете використовувати ваші дані GPS, Обхідні листки (Field Papers), нотатки, чи будь-які комбінації цих даних.

-   Наприклад, припустімо, що у вас є шар GPS з дорожніми точками у вигляді фону; ви зберегли дорожню точку на вашому GPS з ім’ям 030, і записали у записнику, що 030 — це школа. Для того, щоб додати цю точку в OpenStreetMap, вам потрібно вибрати інструмент креслення, та подвійним клацанням поставити точку поверх точки 030 в основному вікні з мапою. Таким чином ви додали точку. Потім із меню Заготовок (Presets) оберіть шаблон для школи. Введіть назву школи та натисніть на кнопку “Застосувати заготовку” (“Apply Preset”). Робіть так само й для ліній та полігонів.

![GPS in JOSM][]

Теґи
----
Коли ви креслите точку, лінію або полігон вони створюються у певному місці, але ми не маємо й гадки що вони позначають. Іншою мовою, ми знаємо **де** вони, але не знаємо **чим** вони є. До цього моменту ми використовували шаблони з меню Заготовки (Presets) для визначення того, **чим** є доданий об'єкт. В OpenStreetMap відомості про те, **чим** є об’єкт зазначаються за допомогою **теґів**.

Теґ чимось схожий на ярлик, який ви можете приліпити до будь-чого. Наприклад, ви накреслили квадрат, це лише квадрат. Але потім ми позначимо його кількома теґами, які описують що: цей квадрат є будівлею; будинок називається “Menara Thamrin”; він має висоту у 16 поверхів.

Ви можете додавати стільки теґів, скільки ви вважаєте потрібним для опису об’єкту. Теґ складається із текстових пар, одна частина яких зветься **key** (ключ), а інша — **value** (значення). В OpenStreetMap, теґи що описують наведений вище приклад виглядатимуть наступним чином:

-   building = yes
-   name = Menara Thamrin
-   building:levels = 16

Якщо виділити об’єкт в JOSM, ви зможете побачити усі теґи, що його описують на панелі Теґи/Членство (Properties).

![Properties panel][]

### Редагування теґів

Ви можете додавати, змінювати та вилучати теґи на панелі Теґи/Членство (Properties). Однак, теґи зазвичай записуються англійською мовою, що може збивати з пантелику, тому простіше використовувати меню Заготовок (Presets). Коли ви додаєте чи змінюєте теґи, атрибути об'єктів змінюються також.

-   Для редагування теґів об’єкта, спочатку виділіть його.
-   Потім змініть теґи одним зі способів: (1) Використовуючи меню Заготовки (Presets), або (2) змініть теґи безпосередньо на панелі Теґи/Членство (Properties).

### Поширена помилка: Позначення точок, коли ви бажаєте призначити теґи лініям чи полігонам

Коли ви змінюєте атрибути точки, вам спочатку треба виділити її, після чого додати теґи або через меню Заготовки, або безпосередньо на панелі Теґи/Членство (Properties). Помилка виникає під час додавання атрибутів до ліній чи фігур. Виділяючи об’єкт звертайте увагу, що ви виділили саме лінію, а не точки, якими вона утворюється.
<!-- remove this line -->

Таке часто трапляється через те, що користувачі використовують інструмент Виділення в JOSM, виділяючи об’єкти розтягуючи прямокутник, що призводить до **виділення як ліній, так й точок**, і коли ви додаєте теґи, вони застосовуються і до ліній і до точок також. Переконайтесь, що ви виділили **тільки** потрібну лінію для додавання теґів.

![Nodes mistake][]

Збереження даних у файл OSM
----------------
Коли ви працюєте з даними в JOSM, непогано б було завантажувати, редагувати та надсилати зміни на сервер у порівняно короткі проміжки часу. Ви ж не бажаєте завантажувати дані один раз на добу, а потім чекати кілька днів, перед тим як надіслати ваші правки? Що якщо хтось інший працює над тією ж ділянкою, що й ви? Це може призвести до появи помилок та конфліктів.

Не бійтесь завантажувати ваші зміни часто. Це гарантує, що вони будуть збережені в базі даних і ваша праця не пропаде.

Якщо ви приділяєте багато часу роботі з якоюсь конкретною місцевістю, непогано завантажувати дані з сервера кожного разу, коли ви збираєтесь щось змінити, на випадок, якщо хтось інший вже додав зміни на цій ділянці.

Хоча ви завжди повинні намагатися завантажувати дані з OSM, перед початком редагування, і надсилати ваші зміни часто, можуть виникати випадки, в яких вам доведеться зберегти дані OSM на вашому комп’ютері. Наприклад, ви не маєте постійного зв’язку з інтернетом, тож ви можете завантажувати та зберігати дані локально, змінювати їх, а потім пізніше надсилати зміни.

-   Для збереження файлу OSM, переконайтесь, що шар з даними є активним шаром на панелі Шарів (Layers). Клацніть в основному меню “Файл” (“File”) та “Зберегти” (“Save”). Виберіть місце для файлу та назвіть його. Ви також можете зробити це клацнувши на цю кнопку:

![JOSM save button][]

-   Тепер ви можете закрити JOSM і ваші дані будуть збережені. Коли ви забажаєте відкрити файл знову, просто запустіть JOSM, в меню “Файл” (“File”) оберіть пункт “Відкрити…” (“Open…”).

Підсумки
-------
В цьому розділі ви трохи ближче познайомилися з інтерфейсом JOSM та дізнались про шари й теґи. Тепер ви маєте міцну основу для мапінгу та редагування даних OpenStreetMap.


[Layers panel]: /images/josm/josm_layers-panel.png
[Layers up down]: /images/josm/josm_layers-panel-up-down.png
[Layers show hide]: /images/josm/josm_layers-panel-show-hide.png
[Layers delete]: /images/josm/josm_layers-panel-delete.png
[Layers activate]: /images/josm/josm_layers-panel-activate.png
[GPS in JOSM]: /images/josm/josm_gps-layer.png
[Properties panel]: /images/josm/josm_properties-panel.png
[Nodes mistake]: /images/josm/josm_nodes-selected-mistake.png
[JOSM save button]: /images/josm/josm_save-button.png